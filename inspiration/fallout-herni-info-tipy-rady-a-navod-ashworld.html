<h1>Tipy, rady a návod - Ashworld</h1>

<p>
Ashworld není hra ani jednoduchá, ani složitá. Základní principy pochopí každý po několika hodinách hraní, ale hlubší znalosti vyždaují čas. Čas, který si můžete ušetřit.
<p>
Ještě před samotným započetím hraní si doporučuji promyslet, zda se do online multiplayerové hry Ashworld vůbec pouštět. Za ideálních okolností totiž u hry strávíte několik hodin denně.


<h3>Vytvořte si dobrou postavu</h3>

<p>
Nejdůležitější rozhodnutí vás čeká hned na začátku. S dobrou postavou budete v žebříčku stoupat vzhůru, se špatnou zůstanete někde ve stokách. Více detailů o tvorbě postavy se dozvíte na stránce <a href="/tvorba-postavy-ashworld">tvorba postavy pro Ashworld</a>.


<h3>Před každým útokem si akci dobře rozmyslete</h3>

<p>
Nejednou se mi stalo, že jsem hloupou akcí ztratil akční bod a případně i munici. Před tím, než stisknete tlačítko pro boj, ujistěte se, že máte plný počet zásahových bodů, že je soupeř slabší než vy (pozor, mutanti, párači a jiní mohou být mnohem silnější, než odpovídá jejich postavení v žebříčku), že není zraněný (nebo jen velmi, velmi lehce). Také pozor na to, aby jste měli správnou zbraň, v případě střelných navíc nabitou.
<p>
Nevyplatí se ukvapené útoky. Sice riskujete, že někdo zaútočí dříve než vy, ale akční body vám nikdo nesebere a můžete zaútočit později nebo na někoho jiného.


<h3>Vyberte dobré vybavení</h3>

<p>
Pokud má vaše postava schopnost střelby ze zbraní na 40% a útok chladnými zbraněmi je na 80%, příliš se nevyplatí měnit boxer s ostny nebo podobnou kvalitní zbraň za pistoli či pušku. Poté byste totiž málokdy trefili, krom toho munice není levná.


<h3>Podívejte se na poměr mezi výhrami a prohrami</h3>

<p>
Není to sice jednoznačný parametr, ale pokud jsou čísla v něčem extrémní, alespoň nějakou informaci máte. Vidíte-li, že má někdo 5 výher a 100 proher, znamená to, že by neměl být problém jej dostat. A to platí i naopak.


<h3>Ashworld a cheateři</h3>

<p>
Žádná online hra, ani Ashworld, se "neobejde" bez cheaterů. Každá hra má chyby, v mnoha můžete vytvořit více postav, ale hlavně v každé někdo podvádí. Ačkoliv je to hnus a dotyční by zasloužili jednu přes držku, pořád se jich hráčská komunita nemůže zbavit.
<p>
Ashworld, hráči a jeho autoři jsou naštěstí připraveni. Mnoho cheaterů už bylo odhaleno a účty zablokovány. Autoři mají mnoho způsobů, jak podvádění odhalit, a běžný člověk pracující s počítačem by žasnul. Navíc, hráči ochotně cheatery bonzují, já taky. Není na tom nic špatného, naopak. Cheateři ostatním kazí hraní, takže každý, kdo nějakého udá, prokazuje všem dobrou službu.


<h3>Počasí</h3>

<p>
Vliv na šanci na zásah nezanedbatelně ovlivňuje počasí. Když je slunečný bezmračný den, v boji se daří lépe, než když je zataženo.

<p class="podpis">HHPZ</p>
